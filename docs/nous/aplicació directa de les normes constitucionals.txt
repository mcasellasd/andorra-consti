Quan la Societat Catalana d’Estudis Jurídics em va convidar a exposar un
tema relatiu a la Constitució andorrana, vaig pensar immediatament en el
de l’aplicació directa de les seves normes. Probablement ho vaig fer perquè
es refereix a la pràctica jurídica que és la que, com a advocat, millor conec,
però també perquè penso que és un tema viu i apassionant i, certament, un
dels àmbits en què els efectes de l’aprovació de la Constitució es deixen sen-
tir de manera immediata.
Val a dir que no sempre s’ha reconegut a les constitucions un valor nor-
matiu directe. En el nostre àmbit territorial, és a dir, en els països de l’Eu-
ropa continental, durant tot el segle 
XIXi principis del XX, la constitució es
considerava més aviat com una solemne declaració de principis, de drets i de
regles d’organització que havia d’ésser desenvolupada per la llei per a esdeve-
nir aplicable. Fou a partir de les constitucions alemanya del 1919 i austríaca
del 1920, que es va anar obrint camí el principi de normativitat i vinculació
directa de les normes constitucionals, principi que ha inspirat després la re-
dacció de totes les constitucions modernes.
La Constitució andorrana, que aviat complirà cinc anys, és una constitu-
L’aplicació directa de les normes
constitucionals
Antoni López Montanya
Advocat
107

ció moderna, i no sols per la data de l’aprovació, sinó també pel seu contin-
gut (com vostès saben, s’inspira molt directament en la Constitució espa-
nyola del 1978) i, com a tal, està impregnada del principi de normativitat di-
recta. Això resulta especialment important en un país com el nostre, en què
es legisla poc, i en el qual una bona part del dret consisteix en el dret comú
que,  en  paraules  de  l’eximi  jurista  català  i  jutge  d’apel·lacions  d’Andorra
Carles Obiols i Taberner, «és un cos integrat per la raó escrita del dret romà,
moderada per la superior equitat del dret canònic, compenetrat amb el dret
indígena i corregit pel costum.»
Els parlaré, doncs, de l’aplicació directa de les normes constitucionals a
Andorra: per fer-ho em referiré, en primer lloc, a allò que la mateixa Consti-
tució estableix sobre aquesta qüestió; tot seguit, explicaré com l’aplicació di-
recta afecta, sobretot, els preceptes de la part dogmàtica del text constitucio-
nal i, per fi, descriuré una sèrie de supòsits concrets d’aplicació directa de les
normes  constitucionals,  distingint  quan  ho  fa  la  mateixa  Administració,
quan es tracta d’aplicació pels tribunals ordinaris en via contenciosa, i quan
es produeix per la via específica del procediment especial i preferent de pro-
tecció dels drets fonamentals i, en darrera instància, del recurs d’empara da-
vant del Tribunal Constitucional.
1.L’article 3.1 de la Constitució andorrana afirma: «La present Consti-
tució,  que  és  la  norma  suprema  de  l’ordenament  jurídic,  vincula  tots  els  
poders públics i els ciutadans». Més endavant l’article 39 diu: «Els drets i lli-
bertats reconeguts en els capítols 
IIIi IVdel present títol» —els drets fona-
mentals de les persones i les llibertats públiques, i els drets polítics— «vincu-
len immediatament els poders públics a títol de dret directament aplicable
[...].  Els  drets  del  capítol  
V»  —els  drets  econòmics,  socials  i  culturals—
«conformen  la  legislació  i  l’acció  dels  poders  públics,  però  només  poden  
ésser invocats en els termes fixats per l’ordenament jurídic». Finalment, la
disposició  derogatòria  estableix  que  «amb  l’entrada  en  vigor  d’aquesta
Constitució, queden derogades totes les disposicions anteriors en allò que la
contradiguin».
Sobre la base d’aquestes normes podem afirmar que el principi general és
el de l’aplicació o vinculació directa que proclama, des del títol 
I, l’article 3, i
que corrobora la disposició derogatòria; mentre que l’article 39 conté, alho-
ra, un reforçament de l’esmentat principi general per a alguns dels seus pre-
ceptes i una excepció per a uns altres. El reforçament afecta els drets fona-
mentals i les llibertats públiques, i es concreta en la prohibició que siguin
limitats per la llei i en determinades garanties processals (un procediment
preferent i urgent per a protegir-los, més la possibilitat de recurs d’empara
108

davant del Tribunal Constitucional). L’excepció afecta el capítol V, relatiu
als drets econòmics, socials i culturals: es tracta de «drets col·lectius» (dret al
treball, a l’habitatge, a la protecció de la salut, a la conservació del patrimoni
cultural, o a mantenir l’equilibri ecològic) per als quals no serveixen els me-
canismes tradicionals de protecció dels drets individuals i als quals la Cons-
titució reconeix un valor únicament programàtic.
2.La Constitució andorrana, amb 107 articles, dues disposicions addi-
cionals, tres de transitòries, una derogatòria i una final, és una constitució
relativament extensa. Com que l’exclusió de l’aplicació directa a què acabo
de referir-me afecta únicament el capítol 
Vdel títol II, que té deu articles (del
27 al 36), resulta que més del noranta per cent dels articles de la Constitució
són susceptibles d’ésser directament invocats i aplicats. Ara bé, a la pràctica,
aquesta possibilitat no afecta d’igual manera tots els preceptes constitucio-
nals.
Per explicar-ho, usaré una de les distincions clàssiques del dret constitu-
cional, la que distingeix entre la part dogmàticai la part orgànicade la Cons-
titució: la part dogmàtica és aquella que formula els valors, els principis bà-
sics  del  règim  i  els  drets  i  llibertats  dels  ciutadans,  mentre  que  la  part
orgànica està constituïda pels preceptes relatius a l’organització, competèn-
cies i funcionament dels poders públics. Així, en el cas de la Constitució an-
dorrana,  la  part  dogmàtica  estaria  constituïda  pel  títol  
I, «De  la  sobirania
d’Andorra», i el títol 
II, «Dels drets i llibertats», i la part orgànica seria for-
mada pels títols 
IIIa IX, que estableixen la regulació bàsica dels principals òr-
gans institucionals: els coprínceps, el Consell General (que és el parlament),
el Govern, l’estructura territorial, la Justícia i el Tribunal Constitucional.
La part orgànica necessita, doncs, un desenvolupament immediat, per a
dreçar el nou règim que la Constitució dissenya, i té una traducció quasi im-
mediata en normes legals. En el cas andorrà, la mateixa Constitució preveia,
en la seva disposició transitòria primera, l’obertura d’un període extraordi-
nari de sessions del mateix Consell que havia aprovat la Constitució, per a
aprovar les normes indispensables a la nova organització de l’Estat: la Llei de
règim electoral (per a organitzar les eleccions que havien de donar pas al pri-
mer parlament constitucional), el Reglament del Consell General, les lleis
de delimitació de competències i finançament dels comuns (per a desenvo-
lupar el títol relatiu a l’estructura territorial) i les de la Justícia i del Tribunal
Constitucional. Totes aquestes normes van ésser efectivament promulgades
en el termini previst i, consegüentment, l’aplicació dels preceptes constitu-
cionals en aquestes matèries ja no és directa, sinó que es fa a través de les lleis
que desenvolupen la Constitució.
109

Hi ha, però, una matèria important a la qual no es referia l’esmentada dis-
posició transitòria primera, la relativa a l’organització de l’Administració de
l’Estat,  i  aquesta  llei  no  va  aprovar-se  ni  en  aquell  període  extraordinari  
de sessions de l’any 1993, ni en cap dels altres períodes ordinaris i extraor-
dinaris  que  s’han  succeït  des  de  llavors,  de  manera  que  continua  vigent  
(almenys  en  part,  car  en  altra  part  ha  quedat  derogada  directamentper  la
Constitució,  i  aquí  tenim  un  primer  exemple  d’aplicació  directa)  una  llei
preconstitucional,  concretament  la Llei  d’organització  de  l’Administració
General, del 24 de maig de 1985. Aquesta mancança ha donat lloc a l’apli-
cació directa, tant per la mateixa Administració com pels tribunals que la
controlen d’un precepte de la part orgànica de la Constitució: es tracta de
l’article 72.2, que atribueix al Govern la potestat reglamentària. L’esmentada
potestat, que no li és atribuïda amb caràcter general per cap llei i que ha estat
discutida davant dels tribunals de justícia, li ha estat reconeguda al Govern
per aquests, invocant directament l’article 72.2 de la Constitució. També
han estat citats pels tribunals els articles 79 i 80 de la Constitució, relatius a
les potestats i competències dels comuns, tot i que aquests articles han estat
desenvolupats per llei, i fins i tot han donat lloc a la interposició d’una qües-
tió de constitucionalitat, per mitjà de la qual la jurisdicció ordinària dema-
nava  al  Tribunal  Constitucional  que  es  pronunciés  sobre  l’adequació  a  la
Constitució d’un precepte contingut en una llei.
Un altre supòsit d’aplicació directa d’un precepte de la part orgànica ens
el proporciona la intervenció del Ministeri Fiscal en el procediment prefe-
rent i urgent de defensa de drets fonamentals, que no està prevista per la llei
que regula aquest procediment, però a la qual s’ha donat lloc per aplicació
directa de l’article 93.1 de la Constitució, que atribueix al Ministeri la de-
fensa dels drets dels ciutadans. Val a dir que, actualment, aquella interven-
ció ha estat regulada per la Llei del Ministeri Fiscal.
I també en matèria de competències dels comuns s’ha invocat en alguna
ocasió la Constitució davant dels tribunals, tot i tractar-se d’una matèria que
havia estat ja desenvolupada per llei.
3.Passem ara a la part dogmàtica de la Constitució. He dit a l’inici que
l’aplicació directa de les normes constitucionals afecta molt més els precep-
tes d’aquesta part, que no pas els de la part orgànica. Això s’explica fàcilment
per dos fets diferents:
El primer, perquè, contràriament a la part orgànica, la part dogmàtica no
ha tingut encara pràcticament cap desenvolupament legislatiu; sí que s’han
desenvolupat  les  garanties  procedimentals  (procediment  d’habeas  corpusi
procediment preferent i urgent de tutela de drets fonamentals) però, entre
110

els drets substantius, únicament el dret a l’educació ha estat objecte d’una
llei mentre que els altres drets fonamentals o no tenen cap regulació legal
(amb la qual cosa s’aplica directament la Constitució) o la tenen preconsti-
tucional, com és el cas del dret d’associació a què em referiré tot seguit, amb
el resultat que cal aplicar també en primer lloc la Constitució.
El segon fet és la mateixa naturalesa de la part dogmàtica, que estableix
drets i principis generals que donen molt de joc i poden ésser invocats en
multitud de circumstàncies i de procediments. Però vegem-ne, més concre-
tament, els supòsits:
3.1.La primera i més elemental forma d’aplicació directa de la Constitu-
ció  es  dóna  quan  la  mateixa  Administració  ho  fa,  d’ofici  o  a  instància  de
part, sense que es plantegi cap contenciós. El cas paradigmàtic seria, proba-
blement, el que s’ha produït en matèria d’associacions. La creació d’associa-
cions, a Andorra, està regulada per dues normes relativament antigues, de
1950 i 1968, que contenen una regulació ben minsa; bàsicament, establei-
xen la necessitat d’autorització prèvia per a crear una associació, i n’imposen
determinades limitacions. El més destacable de l’Ordinació del 1950 és que
prohibeix les associacions «que vulguin perseguir reivindicacions de classe,
lluita política o social»; de la del 1968, que estableix l’obligació que «el pre-
sident de l’agrupació o associació haurà de ser de nacionalitat andorrana».
La primera prohibició ja s’havia interpretat laxament durant l’època de la
«transició», en què el Govern havia autoritzat, com a associacions, els pri-
mers partits polítics. Però tinc raons per a creure que, abans de la Constitu-
ció, el Govern no hauria autoritzat una associació patronal com la que ara
existeix.  Tinc  també  la  certitud  absoluta  que  no  hauria  aprovat  la  creació
d’un sindicat, i que avui, en canvi, l’autoritzaria per aplicació directa dels ar-
ticles 17 i 18 de la Constitució. 
La segona limitació, relativa a la nacionalitat del president, ha estat in-
aplicada pel Govern des de l’entrada en vigor de la Constitució, en aplicació
de l’article 17, sobre llibertat d’associació, i del 39.2, que reconeix als estran-
gers legalment residents a Andorra l’exercici dels drets i llibertats del capí-
tol 
IIIdel títol II. Val a dir que aquesta actitud del Govern ha ensopegat, oca-
sionalment, amb l’oposició dels sectors més refractaris al canvi —que també
n’hi ha, i Andorra no seria una democràcia si no n’hi hagués. Així, en l’àm-
bit esportiu, un president de club que no és de nacionalitat andorrana ha
vist negat el seu dret de representar el seu club a la federació corresponent, i
un president de federació ha vist negat el dret a representar-la en el Comitè
Olímpic. Són, però, supòsits aïllats que, al meu coneixement, no han arribat
a plantejar-se davant de la jurisdicció, en l’esperança d’una resolució «pací-
111

fica», i que, arribat el cas, no haurien de trobar cap dificultat a obtenir tutela
jurisdiccional.
Altres exemples d’aplicació directa de la Constitució poden trobar-se en
la  celebració  en  condicions  de  plena  normalitat  d’un  parell  de  manifesta-
cions pacífiques pels carrers d’Andorra la Vella, cosa que és novetat pràctica-
ment absoluta a casa nostra, i que deriva de l’aplicació de l’article 16 de la
carta magna; o en el fet —certament anecdòtic— que han tornat als quioscs
del Principat quatre publicacions de caràcter «eròtic» més aviat testimonial i
de venda al públic nominalment prohibida durant molts anys. Aquesta és
conseqüència de l’aplicació directa de l’article 12 sobre llibertat d’expressió i
comunicació, que prohibeix la censura prèvia.
També d’ofici, sense que s’hagin dictat normes escrites, la policia ha mo-
dificat alguns procediments, per exemple en matèria de perquisicions i re-
gistres domiciliaris, o en la informació al detingut dels drets que l’assisteixen
(dret a ésser informat de l’acusació, a no confessar-se culpable, a no declarar
contra ell mateix); i la inadmissió pels tribunals penals de les proves obtin-
gudes amb vulneració de drets fonamentals està motivant que les investiga-
cions policíaques en siguin molt més respectuoses.
3.2.Una segona possibilitat d’aplicació directa es dóna davant dels tribu-
nals de justícia, quan la Constitució és invocada per les parts, o pel mateix
òrgan jurisdiccional, com a norma aplicable al cas, bé directament, bé per
determinar l’abast o la interpretació que ha de donar-se a una altra norma,
en  virtut  del  principi  d’interpretació  de  tot  l’ordenament  conforme  a  la
Constitució (article 53.2 de la Llei qualificada del Tribunal Constitucional i
Sentència del Tribunal Constitucional 97-1-PI), i el cert és que davant de
les jurisdiccions civil, penal i administrativa s’invoquen amb normalitat pre-
ceptes constitucionals.
En el camp civili mercantil, a Andorra el dret no sols no està codificat
sinó que, en una gran mesura, no és ni tan sols dret de producció andorrana,
ja que han estat dictades molt poques lleis substantives i les que hi ha es refe-
reixen a matèries molt concretes i específiques. En defecte de lleis pròpies,
els tribunals civils apliquen el dret comú que, com deia al començament,
emprant els termes de Carles Obiols i Taberner, és un cos integrat pel dret
romà, el dret canònic, el dret català i el costum. Així, en matèria civil, tant
els advocats com els jutges i magistrats estan acostumats a utilitzar i integrar
diversos textos per tal de determinar el dret aplicable, de manera que la in-
vocació dels principis generals que proclama la Constitució s’ha adoptat de
manera absolutament natural.
Si parlem de freqüència, diria que el tema que s’ha plantejat en més oca-
112

sions —almenys, en la jurisprudència civil que ha estat publicada, que arriba
fins al 1995— és el dels efectes de les resolucions judicials estrangeres, lligat
al dret a la jurisdicció que proclama l’article 10.1, que a Andorra té un espe-
cial interès a causa de la petita dimensió del territori, la diversitat d’origen
dels ciutadans i la freqüència de les relacions amb Espanya i França. També
l’article 2 de la Constitució, que declara que la llengua oficial és el català, ha
estat citat com a vinculant per la Sala Civil, i el mateix 10.1 respecte al dret a
obtenir dels tribunals una decisió fonamentada en dret.
Un principi constitucional de claríssimes possibilitats d’aplicació imme-
diata en aquesta matèria és el de la «igualtat davant la llei i de prohibició de
tota discriminació per raó de naixement, raça, sexe, origen, religió, opinió o
qualsevol altra condició personal o social» que proclama l’article 6.1, per-
què, en matèria de família i successions, el dret comú i fins i tot lleis andor-
ranes dictades tan recentment com el 1989 estableixen discriminacions per
raó d’origen, per exemple entre fills legítims i il·legítims. Tot i que no conec
cap sentència que hi faci referència, tinc l’absolut convenciment que, invo-
cant directament aquell principi, la jurisdicció civil inaplicaria, per exemple,
els articles 1 i 11 de la Llei del 31 de juliol de 1989, de reforma del dret de
successions, que limiten els drets successoris de determinats fills extramatri-
monials que concorrin amb fills legítims.
En matèria penal les coses es plantegen de manera substancialment dife-
rent, car des d’uns anys abans de la Constitució (l’11 de juliol de 1990, per
ser precisos) s’havia promulgat un codi penal i era ja d’aplicació el principi
de legalitat penal, que estableix que no hi ha delicte ni pena sense una llei
prèvia, escrita i estricta. Tot i que l’esmentat Codi penal no és d’origen de-
mocràtic, no es pot dir que cap dels seus preceptes hagi quedat derogat per
les normes i principis constitucionals. 
Així,  els  efectes  de  la  Constitució  en  matèria  penal  s’han  deixat  sentir,
més que en el dret substantiu, en la interpretació i aplicació que en fan els
tribunals. Destacaria com a més significatives la inadmissió o invalidació de
les proves obtingudes amb vulneració de drets fonamentals o amb infracció
del principi de contradictorietat, i també una nova i més acurada aplicació
de la presumpció d’innocènciaque proclama l’article 10.2 de la Constitució,
que ha portat, entre altres, a trencar una dubtosa línia jurisprudencial ante-
rior sobre la presumpció del dol.
També en matèria processal han tingut incidència els preceptes constitu-
cionals, tot i que existia també el Codi de procediment penal, anterior en un
any al Codi penal, i del qual únicament una secció (relativa a l’ordenança 
penal)  ha  deixat  d’aplicar-se,  amb  tota  seguretat  per  haver-la  considerat
113

contrària a la Constitució. Però la interpretació de les mateixes normes ha
canviat: en particular per la necessitat que els mitjans de prova emprats en la
fase  d’instrucció respectin el principi de contradictorietat, i per la impossibi-
litat d’una interpretació excessivament literal o formalista de les normes pro-
cessals quan vulnera el dret a la jurisdicció o al recurs, com a conseqüència
d’una sentència del Tribunal Constitucional que resolia un recurs d’empara.
Pel que fa al dret administratiu, i a l’igual que succeïa en matèria penal,
durant l’època de la transició que va precedir la redacció de la Constitució
s’havia  promulgat  el  Codi  de  l’Administració,  que  incorpora  ja  una  bona
part  dels  principis  generals  que  proclamarà  després  el  text  constitucional,
fins al punt que alguns dels seus articles són quasi literalment idèntics. El
Codi estableix també el principi de responsabilitat de l’Administració, que
després la Constitució ampliarà a tots els poders públics.
Hi havia, doncs, un substrat imbuït dels mateixos principis que proclama
la Constitució des d’abans de la seva promulgació, i per això el canvi no ha
estat tan sobtat, però de canvi n’hi ha hagut, i molt.
Un primer efecte, indirecte aquest, i totalment insospitat, de la Consti-
tució,  és  que  tota  la  col·lecció  de  normes  de  dret  administratiu  dictades  
pel Consell General abans de la Constitució han estat confirmades pel ma-
teix Consell esdevingut parlament, amb la qual cosa ara són aplicades com a
lleis  per  les  jurisdiccions  civil  i  penal,  que  abans  les  ignoraven.  M’explico:
abans de la Constitució, els tribunals civils i penals no aplicaven habitual-
ment les Ordinacions i altres normes emanades del Consell General (com per
exemple, el règim administratiu d’adquisició de béns immobles, que reque-
reix l’obtenció d’una llicència prèvia i prohibeix determinades adquisicions).
En canvi, ara han esdevingut lleis i els tribunals no poden ignorar-les, cosa
que ha produït modificacions molt importants de la jurisprudència anterior.
Entrant ja en matèria pròpiament administrativa, destacaré com a nove-
tat important l’aplicació a les sancions administratives dels principis de l’ar-
ticle 10.2 (dret a la presumpció d’innocència, a ésser informat de l’acusació,
a no declarar en contra d’un mateix). També és conseqüència de l’aplicació
directa de la Constitució una interpretació més àmplia de la legitimació per
a impugnar actes administratius, i molt més estricta, en canvi, dels requisits
de les notificacions per a ésser vàlides. En ambdós casos, es tracta dels efec-
tes de sengles sentències del Tribunal Constitucional en recursos d’empara. 
D’altra banda diré que, complint escrupolosament el mandat constitu-
cional,  la  jurisdicció  administrativa  ha  declarat  la  impossibilitat  d’al·legar  
directament els drets continguts al capítol 
Vdel títol II(«Drets i principis
econòmics, socials i culturals») quan han estat invocats al seu davant.
114

I, per completar aquest panorama, em referiré a una sentència recent (del
15 de setembre de 1997) de la Sala Administrativa del Tribunal Superior
que resulta especialment interessant. En ella, corregint el criteri de la Batllia,
declara que és perfectament possible que la jurisdicció examini si una ordi-
nació d’un comú (i, en general, qualsevol norma de caràcter reglamentari)
s’ajusta o no a la Constitució, i que en declari la nul·litat en cas que no la
trobi ajustada. Aquesta afirmació es fonamenta, lògicament, en la premissa
que «la Constitució és una norma jurídica directament aplicable», cosa que
l’esmentada sentència declara expressament.
3.3.I seguint el pla d’exposició que, de manera un tant arbitrària, he tra-
çat al començament, arribem a la tercera de les vies d’aplicació directa de la
Constitució que he assenyalat: la del procediment preferent i urgent de pro-
tecció de drets fonamentals i, en darrera instància, el recurs d’empara. Aquest
darrer, malgrat ser un recurs extraordinari, és sens dubte la via més conegu-
da, la més «mediàtica». Si pregunten algú, jurista o no, sobre aplicació direc-
ta de la Constitució, probablement nou de cada deu respostes es referiran al
recurs d’empara, i en canvi, si m’han seguit fins ara en aquesta exposició, han
vist que hi ha moltes altres ocasions d’aplicació directa de la Constitució. 
Però som-hi: la Constitució andorrana va preveure un mecanisme espe-
cial de protecció dels drets i llibertats dels capítols 
IIIi IVdel títol IIque, com
deuen recordar, són els drets fonamentals de la persona i les llibertats públi-
ques (cap. 
III) i els drets polítics (cap. IV). Únicament aquests drets són sus-
ceptibles de protecció per l’esmentada via, que no pot aplicar-se, doncs, als
restants preceptes constitucionals.
El  procediment  preferent  i  urgent  de  protecció  de  drets  fonamentals,  i
l’específic d’habeas corpusque, com vostès saben, protegeix el dret a la lliber-
tat enfront de les detencions il·legals, han estat desenvolupats —molt sintè-
ticament, per cert— per la Llei transitòria dels procediments judicials, i se
segueixen davant de la jurisdicció ordinària, en dues instàncies. És suscepti-
ble d’ésser impugnat per mitjà d’aquest procediment qualsevol acte que le-
sioni els drets fonamentals protegits.
No tinc dades concretes del nombre de procediments d’aquesta natura
que s’han interposat, perquè la Memòria de la Fiscalia no les inclou, però 
sí que puc dir que han estat molt pocs.
Contra la resolució en segona instància d’aquest procediment hi ha, en-
cara,  el  recurs  d’empara  que  regula  la  Llei  del  Tribunal  Constitucional,  i
aquí sí que hi ha informació disponible: únicament dos recursos han arribat
al Constitucional; en ambdós casos es tractava de determinar la legalitat o
il·legalitat d’una situació de presó preventiva, i en cap dels dos el Tribunal
115

Constitucional no va concedir l’empara, considerant que no existia lesió de
drets fonamentals.
Però la «via reial» per al recurs d’empara no és la que segueix aquell proce-
diment preferent i urgent de protecció de drets fonamentals sinó, com ha 
estat també el cas a Espanya, la de l’empara per vulneració del dret a la juris-
diccióque  estableix  l’article  10  de  la  nostra  norma  suprema.  El  legislador  
andorrà, que coneixia el que havia succeït a Espanya (on el Tribunal Consti-
tucional es va veure materialment col·lapsat pels recursos d’empara interpo-
sats per l’esmentada via) va  preveure un mecanisme de filtre, que s’aplica
exclusivament als recursos que invoquen la lesió del dret a la jurisdicció pro-
duïda en el decurs d’un procediment judicial. El filtre consisteix en el fet
que és el Ministeri Fiscal qui ha d’interposar el recurs, a petició del titular
del dret lesionat, que li ho ha de demanar, doncs; es tracta d’un mecanisme
poc ortodox, que ha estat molt qüestionat i que resulta discutible, i segura-
ment millorable, però que ha complert raonablement el seu paper de filtre, i
hi ha pràctica unanimitat a considerar que un filtre és molt convenient.
En els quatre anys que fa que funciona el nostre Tribunal Constitucional,
el Ministeri Fiscal ha rebut quaranta-cinc peticions de presentar-hi recurs
d’empara per la lesió del dret a la jurisdicció de l’article 10. D’aquestes, n’ha
inadmès trenta-quatre, i ha admès les altres onze, presentant, doncs, onze
recursos. El Tribunal Constitucional ha concedit l’empara sol·licitada en sis
casos denegant-la en els altres cinc. D’entre els sis casos en què ha concedit
l’empara, dos procedien de la jurisdicció civil, dos de la penal i dos de l’ad-
ministrativa. Es pot dir, per tant, que hi ha un perfecte equilibri entre elles.
Bé, doncs amb això he completat la matèria que em proposava exposar-
los. Mentre la preparava vaig fer una minienquesta entre amics i coneguts,
demanant-los quins eren els canvis més importants que havien notat en la
seva vida quotidiana com a conseqüència de la promulgació de la Constitu-
ció. Curiosament, fora del camp dels advocats, la resposta quasi unànime va
ser: cap en especial, o cap de significatiu. Penso que això no és forçosament
un «mal» resultat; significa que, durant els llargs anys de la transició, que a
Andorra va anomenar-se «Procés de Reforma de les Institucions», s’havien
anat duent a terme, de manera lenta, quasi imperceptible, però continuada,
tot  un  seguit  de  modificacions  que  anticipaven  el  que  seria  (salvat,  ben
entès, el terreny de la política) el règim constitucional. Però, al menys pel
que fa als advocats, la Constitució ens ha introduït un munt de novetats.
M’agradaria haver-los fet arribar les més importants d’entre elles.
116